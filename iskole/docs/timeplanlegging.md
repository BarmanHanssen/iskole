---
id: timeplanlegging
title: Timeplanlegging i iSkole
sidebar_label: Timeplanlegging
---
:::tip Merk
Kompendiet er under oppdatering med tanke på endring av navn på menyvalg og skjermbilder.
:::tip

## Innledning
### Forord
Dette er ment å være en lærebok for den som for første gang skal legge
en skoletimeplan med iSkole som verktøy. Det forutsettes at leseren ikke er
nybegynner som timeplanlegger. Det diskuteres ikke hvordan fordeling av
enkelt- og dobbelttimer i et fag bør være, eller andre beslektede pedagogiske
problemstillinger. Fokus er på hvordan man kan bygge en timeplan og den
ferdigstilte timeplanen skal da entydig vise hvor, når og hvem som er lærere
i hvert fag, og hvilke elever som følger undervisningen i fagene gjennom
hele skoleåret. Dag for dag, time for time. Tenker man på alle varianter av
elevsammensetninger, hvordan undervisningen kan variere med hvem som
underviser, og at timetallet per uke kan variere, da ser man rask at det kan
bli arbeidskrevende å få på plass en timeplan. Men, når timeplanen er på
plass, så gir den alle involverte parter oversikt over skolens viktigste oppgave,
nemlig hvor og når undervisningen foregår.

### Typografi
Tekst som refererer til noe i iSkole er ofte skrevet i _kursiv_. Eksempelvis:
Fyll inn feltet _Navn_. Kursiv benyttes også når vi refererer til steder i iSkole
som er dokumentert, da er denne teksten også en lenke. Eksempelvis: Se
_innholdsfortegnelsen_. Meny med undervalg finner du på på høyre side.

### Rettigheter
iSkole er registrert varemerke i Norge og kan ikke benyttes til andre formål
enn å referere til produktet iSkole. Alle som ønsker det kan kopiere fra
brukerveiledningen og benytte materialet fritt i opplæringsøyemed. For alle
andre produkter referert i brukerveiledningen gjelder de rettigheter og forbehold
som eierne av produktene har definert.

### Innspill
Vi tar imot innspill om det er noe man mener burde utdypes i brukerveiledningen
eller om det er noe som burde nedtones. Benytt gjerne e-postadressen
som står på tittelsiden.

## Sentrale begreper
Vi starter med å se på sentrale begreper som benyttes i manualen.
### Planperiode
Vi omtaler ofte et skoleår som en planperiode. Planperioden spenner fra 1.
august til og med 31. juli året etter. Vi benytter skoleruten til å angi dagene i
planperioden som skoledager, planleggingsdager eller aktivitetsdager. Øvrige
dager er fridager.

### Tid
Timene for hver dag registreres fra _Timeplan > Tid_. Det vanligste er at all
undervisning i en uke går over fem dager — mandag til fredag. Timeplanen
kan om ønskelig også legges over seks eller syv dager i noen uker. Om
lørdag/søndag er skoledag, vil fremgå av Skoleruten. Ekskursjoner eller
utflukter kan eksempelvis legges til lørdag og/eller søndag. Merk at da skal
timeplanen inneholde et eller flere fag som skal godskrives elev og lærer.

Hver dag kan inneholde inntil seksten undervisningstimer. Timene kan
nummereres fra og med null til og med femten. Hver time har angitt
klokkeslett for når timen starter, og når den slutter. Timelengden er vanligvis
45 eller 60 minutter, men kan variere fra time til time og fra dag til dag.

Et vanlig oppsett er åtte timer per dag, 45 minutters lengde på alle
timene, og timene har samme start- og sluttid for alle ukedagene. Ut fra
timeplanlagte fag kan iSkole beregne total undervisning (i klokketimer) for
hvert enkelt fag for hele skoleåret. Timeplanen da være skolens okumentasjon
for at skolen gir undervisning i det omfanget fagplanen foreskriver.

### Rom
Nye rom legges inn fra _Grunnlagsdata > Rom_. Stedet hvor undervisningen
blir gitt angis med betegnelsen _rom_. Kortnavnet for rom er på inntil fire
tegn. Merk: Romtype og antall plasser kan angis, men er ikke i bruk andre
steder. Alle rom, uavhengig av romtype og antall plasser, kan settes inn som
rom når timeplanen legges.

### Lærer
Ansatte registreres fra _Personal > Ansatt_. For å bli registrert som faglærer
må man registreres som _pedagog_. Det markeres i et eget felt i skjermbildet.
Timeplanlegger kan bare benytte pedagoger som faglærer. 
:::tip Merk
Ansatte, og elever, kan bare logge seg på iSkole i tiden som er registrert mellom fradato og tildato.
:::

### Elev
Elever registreres fra _Elevadmin > Elev_. Elevene som tas opp plasseres i
klasser. En elev kan bare være elev i en klasse per skoleår. Elevene får
automatisk tildelt fagene som klassene er satt opp med.

### Karakterdokumentasjon
Med karakterdokumentasjon menes i første rekke vitnemål og kompetansebevis
som er de formelle dokumentene, men også andre karakterutskrifter
faller inn under begrepet. Fagene som inngår som karakterdokumentasjon
har alle en gitt fagkode. På vitnemål og kompetansebevis kan et fag bare
være oppført en gang, selv om eleven kan dokumentert eksamenskarakter
flere ganger.

### Fag
I timeplansammenheng er et fag en betegnelse på en aktivitet som er
timeplanlagt. Som regel er det knyttet en gruppe elever til faget, og faget
har en eller flere lærere. Eksempelvis kan en gruppe elever være alle elevene
i en klasse som undervises i faget norsk av en lærer.

Det er lett å finne eksempler som ikke er så opplagte. Faget naturfag
kan være delt ved at undervisningen i fysikk har en lærer, mens de øvrige
deler av faget har en annen lærer. Faget er da i timeplansammenheng delt
i to (eller flere) komponenter. Og et språkfag kan ha elever med forskjellige
fagkoder (siden elevene kan ha ulike forkunnskaper i faget), og undervises
derfor i noen timer samlet i en gruppe, og i andre timer fordelt i forskjellige
grupper. Også her sier vi at faget har flere komponenter.

På timeplanen skiller man mellom de enkelte komponentene ved at hver
komponent har et entydig kortnavn på inntil tre tegn. Koden til faget
slik det står på timeplanen betegner vi ofte som fagets kortnavn for å
skille det fra fagets fagkode. Sagt på en annen måte: Kortnavn benyttes
i timeplansammenheng, mens fagkoden brukes på karakterdokumentasjon.

### Fagkode
Alle fag som skal på karakterdokumentasjonen må ha en fagkode. Fagkodene
i Kunnskapsløftet starter med tre bokstaver etterfulgt av fire siffer[^1].
Timeplanleggeren vil i teorien kunne legge timeplanen helt uten viten
om hvilken fagkode som er knyttet til faget som skal timeplanlegges.
Timeplanleggeren forholder seg til kortnavnet til faget — vanligvis tre tegn.
Både fagets kortnavn og fagkode kommer frem når fagene vises under lærers
og elevs timeplan. Hvis faget gjelder undervisning som ikke er knyttet til et
fag som skal på karakterdokumentasjonen, eller faget er en komponent av et
annet fag, vil fagkoden være "999999". Timeplanleggeren trenger som nevnt
kun å forholde seg til fagets kortnavn. Men når en kommer så langt ut i
skoleåret at læreren skal dokumentere vurderinger av eleven, da bør riktig
fagkode være på plass.

[^1] Det er noen få unntak fra denne regelen. Blandt annet har Steinerskolen bokstavene RS i fjerde og femte posisjon.

### Klasse og klassefag
En klasse settes opp for å samle elever som følger et bestemt undervisningsprogram[^2].
Vanligvis vil alle elevene i en klasse undervises i alle fag i klassen.
Vi kaller fag som er knyttet direkte til klassen, og som altså alle elevene i
klassen kan følge, for klassefag.

Hver klasse kan ha et varierende antall elever, vanligvis er det ikke mere
enn 30 elever i en klasse. En elev må være registrert i en klasse for å være
elev ved skolen, og kan bare være registrert i en klasse i et skoleår. Summen
av elevene i alle klassene er dermed skolens totale elevtall.
Merk: Hvis en elev skal få registrert fag og karakterer som skal med på
karakterdokumentasjonen, hvor fagene tidligere er fullført på en annen skole,
vil man ofte opprette en egen klasse uten fag for det skoleåret fagene er tatt,
og så legge inn standpunkt og eksamenskarakterer direkte på eleven dette
året. Karakterene føres da inn fra _Elevadmin > Karakterdokumentasjon_. I
slike tilfeller trenger man ikke tildele fag til eleven, det holder å legge inn
resultatene. Elever registrert i iSkole vil få med karakterene om de bytter
skole til en annen skole som også benytter iSkole. Fag tatt ved anne skole er
uten betydning for timeplanlegger.

Klassen en elev er registrert i, setter i utgangspunktet ingen begrensning
på hvilke fag eleven kan ha i sin fagkrets. Eleven blir automatisk tildelt
alle fagene i klassen, men det er også mulig å fjerne klassefag fra eleven.
Fagkretsen kan utvides med gruppefag eller ved at eleven gis klassefag fra
andre klasser.

[^2] Elevene kan ha avvikende programkode i forhold til klassen. Den settes i skjermbildet _Elevadmin > Elev_

### Gruppefag
Gruppefag er alle fag som det kan, eller skal gis undervisning i, og som samler
elever fra flere klasser, eller en gruppe av elever, i en klasse. Unntaksvis er et
fag definert både som klasse- og gruppefag. Typisk vil fag eleven kan velge,
altså fag som ikke er obligatoriske for programmet de følger, bli definert som
gruppefag. Et eksempel kan være faget _Biologi 1_ som kan velges av elever
fra både vg2 og vg3, og av enkeltelever fra flere klasser. Slike fag kalles for
_gruppefag_ for å kunne skille dem fra _klassefag_. Hvilke gruppefag som skal
tilbys elevene, vil kunne variere fra år til år. Elevsammensetningen følger ut
fra elevenes valg, og er i utgangspunktet uavhengig av hvilken klasse eleven
tilhører.

:::tip Merk
En begrensning er det dog på fagvalget: en elev kan ikke i samme skoleår
være registrert i to grupper som har samme fagkode.
:::

### Fagklasse
I noen tilfeller er det aktuelt å slå to eller flere klasser sammen for
undervisning i et felles fag. Dette kan administreres ved å opprette faget
som gruppefag. Men hvis alle elevene i klassene skal følge faget, er en enklere
løsning å opprette en fagklasse. Det skjer ved at undervisningen legges i den
ene klassen, og den andre (eller flere) klassens elever knyttes til faget i den
førstnevnte klassen. Vi kaller klassen som eierfaget for _moderklassen_, og den
andre klassen for _gjesteklassen_.
Et typisk eksempel er faget kroppsøving, hvor man slår sammen to
klasser. Et annet eksempel kan være et valgfag i korsang som samler elever
fra flere klasser. For skoler med få elever, vil en løsning kunne være at elevene
blir registrert i henholdsvis 1. og 2. klasse, men at all undervisning er lagt til
1. klassen. Da ligger alle fagene i 1. klassen, og 2. klassen er satt opp uten fag.
2. klassen registreres da som gjesteklasse i 1. klassens fag. Merk at elevene
i 1. og 2. klasse vil kunne ha forskjellige fagkoder selv om de undervises
i et fag. Men på timeplanen får alle eleven frem faget med kortnavnet til
moderklassen.

## Før timeplanarbeidet starter
Hva må, og hva bør være på plass før timeplanarbeidet starter? Det beste
utgangspunktet for å kunne gjøre timeplanarbeidet så raskt og effektivt som
mulig er at

1. Alle klassense er registrert i _Grunnlagsdata > Klasse_
1. Hver klasse er satt opp med alle sine fag i _Grunnlagsdata > Fag, klassefag_
1. Start- og slutt-tider for undervisningen _Timeplan > Time_
1. Gruppefagene er registrert i _Grunnlagsdata > Fag, gruppefag_
1. Alle rom hvor det skal foregå undervisning er registrert i _Grunnlagsdata > Rom_
1. Elevene er registrert i sine respektive klasser
1. Årets gruppefag er satt opp i _Time- og fagfordeling > Gruppefag_
1. Elevene er registrert med sine gruppefag _Elevadmin > Fag_
1. Lærerne som skal undervise i fagene er registrert i _Time- og fagfordeling > Klassefag/Gruppefag_

De fem første punktene må legges inn første året iSkole tas i bruk. Oppsettes
tas med når neste skoleår opprettes, og da må det kun gjøres justeriger for
eventuelle endringer. Hvis punktene 1, 2 og 7 er på plass, kan timeplanen
legges, altså uten at rom, elever og lærere er registrert. Men det er
sjelden en god idé å starte så tidlig. Lærerdekningen og elevens valg av
valgfag (organisert som gruppefag) vil kunne begrense timeplanleggerens
valgmuligheter.

## Støtte til utformingen av timeplanen
For timeplanlegger er det viktig å få avdekket følgende uønskede forhold:

1. At en elev får kollisjon på sin timeplan
1. At en lærer får kollisjon på sin timeplan
1. At et rom vil bli benyttet til mer enn en aktivitet på et gitt tidspunkt

Det kan tillates å legge en timeplan som gir kollisjon på elevens timeplan.
Skolen må da godkjenne elevens fagvalg som vil medfører kollisjonen, og
eleven må velge hvilket fag han eller hun ønsker undervisning i når to fag
går samtidig. Men lærer- og romkollisjon tillates ikke!

Selve utplasseringen av timer skjer ved at timeplanleggeren plasserer fag
på timeplanen. Det er timeplanleggerens ansvar å påse en fornuftig fordeling
av enkelt- og dobbelttimer i et fag, og at timene blir fordelt over ukedagene
på en pedagogisk forsvarlig måte. Timeplanleggingen skjer på skjermen.
Den grafiske utformingen av skjermbildene letter arbeidet, og forskjellige
teknikker benyttes for raskt å kunne plassere timene på ønsket dag og time.

Timeplanen er ukebasert. Det vil si at hver uke kan ha en unik timeplan.
Det betyr at både antall fag, og antall timer i fagene, kan variere fra uke til
uke. Timeplanleggeren kan håndtere dette ved å endre på timetallet i faget.
Justeres timetallet til null for en bestemt uke, så betyr det at faget ikke er
med på timeplanen denne uken.

Hvert fag har i følge sin fagplan et gitt årstimetall som skal benyttes
til opplæring. Årstimetallet benevnes også som fagets omfang. Timeplanen
kan for sin del endres fra uke til uke, og timetallet i de enkelte fag kan også
endres fra den ene til den andre uken. Timeplanleggeren må derfor påse at
summen av timeplanlagt undervisning i hvert fag for hele skoleåret oppfyller
fagplanens krav til fagets årstimetall. Hvis man legger undervisningstimer à
45 minutter, må flere timer timeplanlegges siden årstimetallet i fagplanen er
basert på klokketimer. Timeplanleggeren kan ta ut en rapport som summerer
antall timer som er timeplanlagt, og denne regner om til klokketimer om
undervisningstimene ikke har 60 minutters lengde. Rapporten tar også
hensyn til skoleruten slik at timer som faller ut på grunn av fridager ikke tas
med. Rapporten kan brukes til å dokumenter at skolen har oppfylt lovpålagt
tilbud om underisning i de enkelte fag.

## Planlegging av neste års timeplan
Når iSkole er tatt i bruk, vil forberedende arbeid for neste års timeplan
kunne start tidlig, gjerne allerede i januar.

Når nytt skoleår opprettes fra menyvalget _Grunnlagsdata > Planperiode_,
bør den nye planperioden baseres på årets planperiode. iSkole foreslår
dette som standard. Den nye planperioden opprettes da med en kopi av
inneværende års oppsett av klasser, og alle fagene tilhørende den enkelte
klasse.

Ofte vil oppsettet av grupper i gruppefag variere såpass mye at man
ikke velger å ta med årets gruppeoppsett – også dette er standardverdien
iSkole forslår. Hvis opplegget for den nye planperioden vil bli nokså likt med
tanke på gruppeundervisning, kan man markere at man også kopierer med
gruppene og spare endel arbeid med det.


## Selve timeplanleggingen
Formålet med en timeplan kan kort formuleres som _å vise når og hvor fag har
undervisning, og hvilke elever og lærere som deltar_. Timeplanen er komplett
først når all organisert undervisning for hele planperioden er registrert.

Timeplanen gir tilstrekkelig informasjon om all organisert aktivitet ved
skolen. Ut fra timeplanen skal man kunne finne ut hvor en elev eller lærer
befinner seg hvis vedkommende har undervisning i en bestemt time i en
angitt uke.
For raskt å få et innblikk i hvordan man timeplanlegger klassefag, ser
vi nå på et enkelt eksempel på hvordan dette kan gjøres. For å få frem
skjermbildet som er vist under, navigerer man til 
[_Timeplan > Klasser_](/docs/timeplan_timeplanlegge_klasse).
Deretter velger man klasse og uke. At man må velge
en klasse er nokså innlysende, men hvorfor velge uke, og hvilken uke det er
gunstig å starte med trenger noen kommentarer.

![Timeplanlegge klasse](/img/tk_timeplan_klasse_3.png 'Timeplanlegge klasse')

Utgangspunktet vårt er at timeplanen skal legges for et nytt skoleår.
Etter skolestart kan det være behov for justeringer grunnet skifte av lærer,
flytting av timer på timeplanen osv.

Vi ser først på timeplanlegging før skolestart. Planperioden løper fra
1. august til 31. juli, og skoleruten fastslår hvilke dager det skal gis
undervisning. I eksempelet er skolestart rundt 20. august. Skoleruten blir
satt opp når man oppretter en ny planperiode, og kan siden redigeres fra
_Grunnlagsdata > Skolerute_.

Det anbefales å velge den første mulige uken når man skal starte
timeplanleggingen, også om det ikke er definert skoledager hele uken i
skoleruten. Et nærliggende spørsmål blir da "Hvorfor legge timeplanen på
dager hvor det ikke skal være undervisning?". Svaret på det er at når
timeplanen i denne uken er ferdig, så kan timeplanen kopieres til alle
ukene i skoleåret. Når timeplanen vises til lærere og elever, så vil det ikke
vises undervisning på fri- eller planleggingsdager. Det betyr også at denne
uken kan tjene som en slags prøveuke for timeplanleggeren. Her kan det
eksperimenteres!. Når timeplanen er gjennomarbeidet for denne uken, kan
man kopierer den ut til de andre ukene som skal ha samme timeplan. Har
man en timeplan bestående av to forskjellige timeplaner som bytter hver uke,
en såkalt alternerende timeplan, så timeplanlegger man to uker og kopierer
disse ut til de ukene man ønsker.

:::tip Merk
Rektor/administrator kan stenge innsyn i timeplanen frem til en bestemt
dato, f.eks. frem til første skoledag. Det kan være greit for å skjerme
timeplanleggeren i arbeidet helt frem til timeplanen er lagt ferdig.
:::

Skal det skjer justeringer av timeplanen i løpet av skoleåret, går man
vanligvis rett inn på den uken avviket skal gjelde, og endrer direkte der
før man eventuelt kopierer endringen fremover i tid. Merk at man ikke kan
kopiere timeplanuker bakover i tid.

Timeplanleggeren må også ta i betraktning at fraværsføring er nært
knyttet til timeplanen, slik at endringer i løpet av skoleåret bør gjøres før
faglærer starter fraværsføringen på en timeplan som en vet skal endres. Man
kan føre inn fravær frem i tid hvis man er kjent med at det vil bli fravær
frem i tid. Hvis man tar bort en time hvor det er ført fravær, så vil fraværet
forsvinne for denne timen. Regelen er nemlig at det ikke skal finnes fravær
for noe som ikke er timeplanlagt.

Skjermbildet nedenfor er er delt inn i flere deler som
binder det hele sammen. Øverst i bildet vises hvilken klasse og uke vi skal
timeplanlegge. Det er to arkfaner i skjermbildet for klassen: _Timeplan_ og
_Kopier_ hvor den første arkfanen er vist her. Til venstre i blidet vises fagene
som klassen følger. Kolonnen _Timer_ forteller hvor mange timer fagene skal
timeplanlegges denne uken, mens kolonnen _Tp-lagt_ viser hvor mange timer
som alt er timeplanlagt. Når et fag er ferdig timeplanlagt vil kolonnen
_Gjennstår_ vise 0 timer, og faget blir vist i kursiv. Fag som ikke er ferdig
timeplanlagt ligger øverst i listen. I kolonnen _Timer_ er det et ikon som
forestiller en blyant til høyre for timetallet. Ved å trykke på blyanten kan
man justere timetallet opp eller ned for denne uken.

Å flytte en time i et klassefag er relativt enkelt, men å flytte en time i
et gruppefag er er ikke alltid like lett.

Timeplanen under overskriften _Timeplan lærer_ har til hensikt å gi
timeplanleggeren en kortfattet oversikt over hva som allerede er timeplanlagt
for de lærerne man har valgt. I utgangspunktet vises timeplanen til læreren
som underviser i det valgte faget, altså faget som er markert under _Fag_.
Det er i listene nede til venstre mulig å velge andre lærere som da vil
vises sammen med lærertimeplan. Slik kan man ha oversikt over flere lærere
samtidig, og ut fra dette gjøre gode valg for timeplanlegging av klassen og
læreren.

I tillegg er det en nedtrekksliste for rom. Når man velger fag, så vil den
automatisk stille seg inn på det rommet som er tildelt klassen _Grunnlagsdata > Klasse_,
eller faget i _Grunnlagsdata > Rom_. Nedtrekkslisten inneholder bare rom som er ledige for denvalgte timen.

I bildet har vi timeplanlagt fem av de
seks timene i norsk, og vi ser at siden vi har markert faget i listen, så er også
de allerede timeplanlagte timene i faget vist med rød bakgrunn i timeplanen
til klassen.

![Timeplanlegge klasse]
(/img/timeplan_tplegge_klasse.jpg 'Timeplanlegge klasse.')

### Timeplanlegge klasse
Fagene fordeles ut på timeplanen ved at man først velger faget i listen over
fag som skal timeplanlegges, og deretter trykker på ledig time på klassens
timeplan. Ledige timer i klassen blir markert med grønn farge dersom også
læreren er ledig i timen. Er læreren opptatt, men klassen er ledig, er timen
blank (hvit). Er det valgt et rom i nedtrekkslisten _Rom_, så vil timen få tildelt
dette rommet. Hvis man ikke har valgt rom, timeplanlegges timen uten rom.
Man må da senere sette et rom til timen. Man kan også endre rom til en
time som allerede hadde rom.

For å fjerne en timeplanlagt time, høyre-klikkes timen på timeplanen, og
man velger _Slett_.

Oppsummert er det følgende trinn som må gjøres for å timeplanlegge en
time:

1. Velg faget i listen over fag som skal timeplanlegges
1. Velg hvilket rom som skal benyttes
1. Marker timen i timeplanen

Hvis det ikke er noen kollisjoner, vil timeplanen lagres. I bildet nedenfor er
valgene 1, 2 og 3 gjennomført, så det som gjennstår er kun å plassere timen.
I eksempelet ser vi at tirsdag femte time og fredag fjerde time er naturlige
kandidater til timen. Ved å trykke på f.eks. fredag fjerde time, så vil timen
timeplanlegges der.

I dette avsnittet har vi sett hvordan oppstart av timeplanlegging i en
klasse kan arte seg. Her var time- og fagfordelingen bestemt for klassen,
men vi så bort i fra kompliserende faktorer som elevenes valg av valgfag vil
kunne medføre. Det vil vi nå se nærmere på.

### Timeplanlegge gruppefag
Den kanskje mest utfordrende delen for skolens oppsett av fag foran et nytt
skoleår er å bestemme hvilke valgfag som skal tilbys neste skoleårs elever.
Faktorer som spiller enn er skolens størrelse, hvilke studieretninger skolen
tilbyr, lærernes fagkompetanse, elevenes ønsker og økonomiske forhold.

Elevene blir ved opptak plassert i klasser. Det som kjennetenger klassen
er at den er satt opp med fag som alle elevene i klassen skal følge. Men
det finnes fag som det ikke er naturlig å plassere i en klasse. Grunnen
er at faget kan være aktuelt for bare noen elever i klassen, og/eller at
elevene i klassen har valgt fag som skal undervises på samme tid. Fag av
denne kategorien omtaler vi som _gruppefag_. For at elevene skal kunne få
undervisning i gruppefaget, kreves det at undervisningen tas på tider hvor
klassen eleven tilhører ikke har undervisning i et av klassens klassefag.

Hvis ingen elever i en klasse blir gitt muligheten til å velge andre fag
enn fagene i klassen, blir timeplanleggeren ikke berørt av de utfordringene
som slike fag medfører. Det betyr at timeplanen for en slik klasse kan
planlegges helt uten å bruke gruppefag. Å legge timeplanen for en klasse
uten gruppefag er allerede vist i eksempelet i avsnittet _Timeplanlegge klasse_.
Timeplanleggingen kan trygt gjøres før elevgrunnlaget er kjent da elevene
ikke har andre fag i sin fagkrets. Alle elevene i klassen får da lik timeplan,
nemlig klassens timeplan.

Viskal nå se på utfordringer med å få satt opp gruppefag slik at
timeplanen lar seg realisere innenfor rammen av et akseptabelt uketimetall
for den enkelte elev.

#### Den enkelte elevs valgmuligheter
Det er skoleleders ansvar å bestemme hvilke grupper (det vil si: hvilke
valgfag)som skal tilbys. Tilbudet begrenser seg selv ut fra økonomiske
hensyn. Det gis vanligvis ikke noe ekstra tilskudd om en øker antall grupper.
Det betyr at noen grupper ikke kan settes i gang hvis for få elever har valgt
faget. Det kan av pedagogiske hensyn være forsvarlig at en i utgangspunktet
tilbyr et mer omfattende utvalg av fag enn det som kan igangsettes. Får et
fag for få påmeldte elever, må faget sløyfes, og elevene må foreta omvalg.

Fra iSkole kan elevene selv velge blant gruppefag skolen vil tilby.
Dette forenkler administreringen av fagvalgene, både for elevene og
administrasjonen. Vi skal nå se nærmere på arbeidet som går forut for
elevenes valg. Vi skiller mellom to mulige strategier for oppsett av gruppefag
til valg:

1. Gruppene er satt opp i et skjema (vi kaller det _blokkskjema_) slik at eleven
bare kan velge et fag fra hver blokk
1. Elevene får velge helt fritt fra listen av valgbare gruppefag

Ideelt sett burde alternativ to benyttes. Men uten restriksjoner på elevenes
valg vil resultatet kunne bli at skoledagen ble vesentlig lengre enn det som er
ansett som akseptabelt, og at kostnadene vil kunne øke hvis man ender opp med mange små grupper. La oss nå se litt nærmere på fordeler og ulemper
til de to tilnærmingsmåtene.

![Blokkskjema](/img/tk_blokkskjema.png 'Blokkskjema')

Bildet viser grupper satt opp i et blokkskjema slik at elevene bare
kan velge ett fag fra hver blokk. Alle fagene i skjemaet skal ha fem timer
undervisning per uke. De tre blokkene legger da til sammen beslag på
femten timer på timeplanen. Hvert blokknummer representerer en time på
timeplanen, men nå på planleggingsstadiet er det ikke besluttet hvor timene
skal legges. Her er det bestemt at undervisningen i fransk og matematikk
skal gå samtidig (blokk 1), tysk, spansk og fysikk skal gå samtidig (blokk 2)
og til sist at kjemi og biologi skal gå samtidig (blokk 3). Som en konsekvens
av dette oppsettet kan ingen timer i klassefag timeplanlegges parallellt med
disse fagene hvis elevene i klassen skal kunne velge fritt blant alle disse.
Her kan en elev bare velge ett fag fra hver blokk av de tre blokkene.
Kombinasjonen matematikk fra blokk 1, tysk fra blokk 2 og biologi fra blokk
3 er et mulig valg. Velger man biologi kan det ikke kombineres med kjemi.
En elev kan heller ikke velge både tysk og spansk.

Lar man elevene få velge helt fritt fra listen over foreslåtte grupper ville
enhver kombinasjon av fagene være valgbar. Da kan det være krevende
å finne ut hvilke kombinasjoner av fag som kan timeplanlegges parallellt
og hva som eventuelt må gjøres av omvalg for å få timeplanen innenfor
et akseptabelt uketimetall. Til hjelp i denne prosessen tar man ut en
_konfliktmatrise_.
Konfliktmatrisen hentes fra _Timeplan > Rapporter > Matrise gruppefag_,
og hentes frem etter at elevene har gjort sine valg av gruppefag. Bildet
på neste side viser her alle gruppene som er satt opp både horisontalt
og vertikalt. Antall elever som har valgt hver fag fremgår av diagonalen.
Eksempelvis er ST2KJ1 valgt av 21 elever. Av disse elevene har ingen valgt
STENI eller ST2MED. Det betyr at ST2KJ1, ST2ENI og ST2MED kan
settes opp i en blokk. Vi ser også at en av de 21 elevene som har valgt ST2KJ1 også har valgt ST2FR2, og at en elev (ikke nødvendigvis den samme
eleven som har valgt ST2FR2) har valgt ST2SO1. Hvis denne eleven (eller
disse to elevene) må gjøre omvalg, kan ST2FR2 og ST2SO1 timeplanlegges
samtidig med ST2ENI (og ST2KJ1). Fagene utgjør da en blokk, se figur 2
på side 14 som viser oppsett av gruppefag.

![Konfliktmatrise](/img/tk_konfliktmatrise.png 'Konfliktmatrise')

Uten her å gå nærmere inn på detaljene skjønner man at det fort kan bli
litt av et puslespill, med en del omvalg, før brikkene faller på plass. Resultatet
skal til slutt kunne settes opp i et blokkskjema slik det allerede er beskrevet.
Blokkskjemaet gir den optimale oversikten over hvordan undervisningen
tenkes organisert, uten at man tar stilling til når på dagen undervisningen
skal finne sted.

![Timer](/img/tk_timeplan_time.png 'Timer')

### Menyvalgene for timeplanlegging av gruppefag
Når man klikker på menyvalget _Timeplan_, får man oversikt over de
forskjellige fasene i timeplanleggingen. Det faller natrulig å gjennomføre
timeplanleggingen utfra rekkefølgen i menyen, men det er ikke påkrevet.
De fire valgene som har med gruppefag å gjøre er listet opp under:

1. Blokk
1. Grupper

Vi skal gjennomgå menyvalgene i tur og orden, men først skal vi kaste
et blikk på det aller første menyvalget _Timeplan > Timer_. I skjermbildet
som vist ovenfor bestemmes hvilke tider som kan timeplanlegges. Merk at
også lørdag og søndag inngår. Det er vanlig med lik start- og slutt på hver
time for alle ukedagene, men skolen står her helt fritt til å definere start- og
slutt-tid på hver timen.

Når timeplanen er lagt for hele året, kan man ta ut en rapport som
omregner alle timeplanlagte timer i hvert fag til klokketimer. Timeplanlegger kan da kontrollere antall timeplanlagte timer mot fagets omfang.
For fravær registrert på en elev blir timelengden automatisk omregnet til klokketimer slik at det
bblir riktig på karakterdokumentasjonen. Hvorvidt man bruker lørdag og
søndag som skoledag fremgår av skoleruten. Lørdags- og søndags-timeplan
vises bare dersom dagene er satt opp som skoledager i skoleruten.

### Blokk
![Blokkskjema](/img/tk_blokkskjema.png 'Blokkskjema')
Vi ser igjen på blokken vist i figur ovenfor. Her er det sju gruppef som er
satt opp, og de vil legge beslag på femten timer på timeplanen. Fagene er
delt i tre blokker, og hver blokk har fått en blokkidentifikator hhv. 1, 2 og 3.


1. I arkfanen _Blokknr_ angir hvor mange timer man vil gi til blokken, eller med andre ord hvor mange timer kan fordele til timer til valg.
1. I arfanen _Gruppering av timer til valg_ bestemme hvor mange blokker (blokkid) som skal benyttes. Videre kan man gruppere blokknr slik at man kan angi blokkid for et gruppefag og da få inn alle blokknumrene for faget på en gang. Gi her hver blokk blokknr og angi hvilke trinn som kan velge blokken.
1. I arkfanen _Blokknr for klasse_ kan man reservere tider hvor klassen ikke skal ha klassefag ved å binde opp blokknr til klassen. Dette er ikke nødvendig å gjøre. (Når elevene har valgt sine gruppefag og når gruppefagene er timeplanlagt, så vil klassens timeplan bli markert med gruppefagene automatisk.)

Bildet nedenfor viser skjermbildet med verdiene utfyllt. Vi har
her lagt opp til å bruke femten timer til gruppefag, og vi har tilkjennegitt at
de deles i tre blokker (blokkid=1, 2 og 3). I tillegg har vi markert at valg av
disse fagene kan begrenses til elever på vg2 og vg3 siden vi ikke har markert
for trinn 1 (vg1).

![Definer blokknr](/img/tk_definer_blokknr.png 'Definer blokknr')

Grupper av timer til valg hvor vi grupperer blokknumrene med
Id (blokkid) forenkler timeplanleggerens fordeling av blokknummer til
gruppefagene. Da må Id settes på aktuelle gruppefag fra 
_Time- og fagfordeling > Gruppefag_ før timeplanleggger går løs på _Timeplan > Grupper_.

:::tip Merk
Hvis man skal ha gruppefag med på timeplanen, må _Antall timer til valg (blokknr)_
være minst lik antall timer som maksimalt kan benyttes
til gruppefag. Kan økes ved behov. _Gruppering av timer til valg_ er et
tilvalg som man ikke behøver å benytte, men som vil lette innføringen av
blokknummer på fagene. Vi kommer tilbake til det i neste avsnitt. _Trinn_
er bare aktuelt å fylle ut dersom elevene selv skal kunne velge gruppefag
for neste skoleår.
:::

### Grupper
Som nevnt representerer et blokknummer en undervisningstime, uten at
man i planleggingsfasen har bestemt hvilken dag og time det er snakk
om. Blokknummer innføres på et tidlig stadium i timeplanprosessen. Det
viktigste er å klassifisere fagene for å få oversikt over hvilke fag som skal gå
parallellt, uten at man har bestemt hvor fagene skal plasseres på timeplanen.

Når den innbyrdes plasseringen til gruppefagene er klargjort gjennom et
blokkskjema som viser oppsettet av gruppefag (se eksempelet i figuren som viser oppsett av gruppefag), kan oppsettet overføres til iSkole
fra valget _Timeplan > Grupper_ først etter at times plassering på timeplanen er fastlagt fra _Timeplan_Timeplanlegge blokknr_.
Som nevnt tidligere kan innføringen  skje uten at en bruker Id, men da blir det adskillig flere museklikk
for å få alt på plass.

### Blokknr klasse
Dersom man planlegger å timeplanlegge klassefagene før elevene har valgt
gruppefag, bør en gå gjennom alle klassene som vil kunne ha elever som kan
velge gruppefag. Valget skal lette arbeidet med å timeplanlegge klassefagene
ved at en allerede her bestemmer hvile timer som blir beslaglagt av
gruppefagenes timeplan.  Men merk at blokkering av timeplanlegging av klassefag fra valget
_Timeplan>Blokknr klasse_ kun er nødvendig for blokkrering av timer som ikke blir blokkert av gruppefagene.

Dersom en elev har valgt et gruppefag som skal ha undervisning 2. time
på mandag, da skal 2. time mandag være blokkert for timeplanlegging av
et klassefag på den timen. (Navnevalget blokkskjema har nok sin bakgrunn herfra.)

Dersom elevene har valgt gruppefag, og gruppefagenes blokknumre alt
er innført, er det ikke nødvendig å gjøre noen her. Da vil
iSkole finne elevenes gruppefag med tilhørende blokknummer, og ut fra dette
finne hvilke blokknummer som elevene legger beslag på i hver enkelt klasse. I
praksis betyr dette at timeplanlegging av klassefag ideelt sett ikke bør starte først etter at
valget _Timeplan >Blokknr gruppefag_) et fullført.

### Timeplanlegge blokknr
Oppsettet av blokknr for hvert gruppefag er som nevnt den delen av
timeplanarbeidet som er mest krevende. Siden hvert gruppefag kan ha
elever fra forskjellige klasser, og forskjellige klassetrinn, setter timeplanen
for gruppefagene begrensninger for timeplanleggingen av klassefagene.

Hvis en elev eksempelvis har undervisning første time mandag i et
gruppefag, så kan ikke klassen eleven tilhører ha undervisning i et klassefag
samme time. Altså legger timeplanen for gruppefagene begrensninger på
timeplanen for klassefagene. Hvis elevene i en klasse til sammen har valgt
gruppefag som innebærer at fagene i sum har 20 forskjellige blokknummer,
vil det medføre at 20 timer allerede er blokkert, og ikke kan benyttes for
klassefag. Hvis klassen eksempelvis har klassefag som krever 15 timer, vil
timeplanen til klassen måtte legges over totalt 35 timer.

Nå er man altså kommet så langt i prosessen at man skal tidfeste
undervisningstimene for gruppefagene. Vi tar som eksempel fagene i en
blokk, altså fag som skal gå parallellt, la oss si over fem timer. Et
spørsmål som må besvares entydig er fordelingen av enkelt- og dobbelttimer.
Siden undervisningen skal gå parallellt, vil alle fagene få eksempelvis en
dobbelttime og tre enkelttimer hvis vi snakker om en femtimersblokk. Hvis
en av faglærerne argumenterer for fordeling 2+2+1, så er det ikke mulig å
få til uten at alle de andre fagene i blokken får den samme fordelingen.

På grunn av kompleksiteten ved at eleven kommer fra forskjellige klasser,
er det vanlig at timeplanen for gruppefagen er satt opp likt uke for uke
gjennom hele skolåret. Men det er fullt mulig også å endre timeplanen for
gruppefagene på ukebasis. Eksempelvis kan et fag minke timetallet
i en periode — dette omtales ofte som _ploging_ eller _periodisering_. Timetallet
justeres ved å klikke på ikonet blyant som står bak _Timer_ (når gruppefaget
er valgt under menyvalget _Timeplan > Blokknr gruppefag_)

### Timeplanlegge tolærerfag
Hvis noen fag har mer enn én lærer knyttet til undervisningen i faget, så
skal det også fremgå av timeplanen. Vi omtaler dette som _tolærerfag_, også
i de tilfellene hvor mer enn to lærere er involvert i faget. Registreringen av
tolærer skjer fra _Time- og fagfordeling > Tolærerfag_. Hvis man ønsker kun
å ha tolæreren i en periode, for eksempel en time i ti uker, så setter man
uketimetallet til en, og årstimetallet til ti.

Opplegget er slik at når faget timeplanlegges, så vil tolæreren få samme
timeplan sålangt det er mulig. Eksempel: Et fag med fem uketimer skal
ha en toærer inkludert i to uketimer. Da vil tolæreren bli plassert i de to
første timene som timeplanlegges såfremt dette ikke medfører kollisjon på
tolærerens timeplan. Hvis tolæreren er innført etter at faget er timeplanlagt,
eller det er behov for å endre timeplanen for tolærerfaget, gjøres det fra
_Timeplan > Timeplanlegg tolærerfag_.

Naturlig nok kan tolærere kun plasseres der faget alt er timeplanlagt,
men det er mulig å reservere et eget rom for tolæreren om det er ønske om
å ta ut en gruppe av elevene i faget slik at de kan undervisning for seg selv.

### Timeplanlegge rom
Det kan være tilfeller der ett eller flere rom er flaskehalser for timeplanleggeren.
Hvis det for eksempel er knapphet på naturfagrom, kan det være lurt
å starte timeplanleggingen av naturfagrommet for å få maksimal utnyttelse
av rommet.

Timeplanlegging av rom er i prinsippet likt timeplanlegging av klassefag
for klasse. Her velger man først rom, og deretter faget som skal båndlegge
rommet. Merk at dette valget bare tar klassefag. Rom for gruppefag legges
inn når blokknummer for gruppefag registreres, og kan også endres fra dette
menyvalget _Blokknr for grupppefag_.

### Kopiering
Timeplanen gjelder i utgangspunktet kun for den uken timeplanleggeren
har valgt når timeplanen for klassen blir lagt. Gruppefagene blokknr gjelder
i utgangspunktet for alle ukene i planperioden. Og hvert blokknummer
representerer den samme timen på timeplanen i hele planperioden. Grunnen
er at man sjelden vil gjøre vesentlige endringer på gruppefagen, siden
endringer her vil ha ringvirkningner på timeplanen til alle klassene via
elevene som går i gruppene.

Merk forskjellen på å kopiere timeplanen fra _Timeplan > Timeplanlegge klasse_
og det å kopiere timeplanen fra _Timeplan > Kopiering_. For den
førstnevnte er det kun klassen som man har valgt som kopieres, alle øvrgie
klassers timeplan og alle gruppefagenes timeplan forblir uendret. Det betyr
at en omfattende sjekk må gjøres før kopieringen kan gjennomføres. Grunnen
er at fagene i de andre klassene kan ha avvikende timeplaner i forhold til
timeplanen i den uken som skal kopieres. Da kan konflikter mot klassens
nåværende timeplan oppstå.

Når man benytter valget _Timeplan > Kopiering_ er situasjonen en annen.
Her ser man på alt som er timeplanlagt på den uken man skal kopiere fra.
Det betyr at alle gruppe- og klassefag blir omfattet av kopieringen. Og siden
denne ukens timeplan er kontollert og i orden, både for klasse- og gruppefag,
så kan det ikke oppstå komplikasjoner ved å kopiere hele timeplanen til nye
uker.

Man står ikke helt fritt til å kopiere timeplanen fra en uke til andre
uker. Det er ikke tillatt å kopiere bakover i tid, og heller ikke til uker frem
i tid hvor fravær allerede er innført. Hvis fravær er ført, betyr det at det
allerede finnes en timeplan, ellers er ikke fraværsføring mulig siden fravær
alltid er knyttet til et timeplanlagt fag. Det kunne lett føre til feil om det for
eksempel er ført fravær i et fag en time og den nye timeplanen ikke hadde
faget i samme den samme timen.

:::caution OBS!
Timeplanen i uker det kopieres til vil først bli slettet, deretter legges timeplanen fra valgt uke inn. 
Du kan dermed slette en timeplan ved å kopiere fra en tom uke.
:::

## Endringer i timeplanen underveis i skoleåret
Det vil alltid være behov for å gjøre endringer i timeplanen underveis i
skoleåret. Er det små endringer i form av noen timer en dag grunnet en
lærers fravær kan man legge inn vikarer i disse timene. Er det fravær av
lengre art, eksempelvis en permisjon, eller at en lærer slutter i løpet av
skoleåret, så vil det være naturlig at en ny lærer overtar all undervisning i
faget i perioden.

### Timeplanlegging av vikar
Fra menyvalget _Time- og fagfordeling > Vikar_ velger man først hvilken lærer
som skal ha vikar. Når man har valgt læreren, vises timeplanen til læreren.
Ved å trykke på en time vil man få frem et vindu som viser hvilke lærere
som er ledige denne timen. Her kan man da velge ønsket vikar, markere om
timen skal utbetales eller ikke og deretter trykke _OK_. Når det er gjort har
faget fått en vikar, og vikaren får opp timen på sin timeplan.

### Bytte av lærer i fag
Man kan bytte lærer for en eller flere uker fra menyvalget 
_Time- og fagfordeling > Klassefag/Gruppefag_. iSkole vil kontrollere at det ikke gir
kollisjoner for den nye læreren.

## Rapporter
Vi omtaler ikke rapportene nærmere her, men lar dem tale for seg selv.

## Etterord
Skulle du ha spørsmål, eller en idé eller forslag til forbedring av hvordan
timeplanen legges, er vi takknemlig om vi kan få del i disse tankene. Merk
at det også finnes dokuentasjon til timeplanleggeren fra _Brukerhåndbok for
iSkole_. Brukerveiledningen for det enkelte menyvalg er tilgjengelig i menyen til venstre.
